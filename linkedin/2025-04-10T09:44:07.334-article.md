🤐 Největší překážky při učení se programovat.


⁉️ Když už jsme si ověřili, že pocitové tzv. vibe programování moc nikam nevede, proč se nezamyslet, jak se stane, že se někdo naučí programovat. Jak se dostaneme „from zero to hero” – tedy z nuly k hrdince?


👉 Globálně začíná být problém, že většina lidí už ani nemá počítač, na kterém by bylo možné komfortně programovat. Na tabletu nebo smartphonu to prostě není ono, je to moc omezená platforma. Je tedy nutné si sehnat přístup k počítači s Windows, macOS, Linuxem nebo jiným obdobně plnohodnotným systémem a naučit se s ním pracovat na poměrně pokročilé úrovni, abychom se úplně nezasekli, když někdo řekne „otevřete textový editor” nebo „přejděte v příkazové řádce do složky s programem”.


👉 Potom máme šanci si nastavit prostředí, abychom byli schopni vůbec něco komfortně vyvíjet a spouštět. Můžeme se samozřejmě naučit nejdřív principy nějakého programovacího jazyka např. v Replit nebo jiném prostředí na klíč, ale to nás zatím nedovede od prototypování k praktické použitelnosti pro řešení reálných problémů pomocí programů, které jsme si napsali.


👉 Následně je nutné se naučit problémy rozkládat do takových částí, abychom je byli schopni precizně popsat počítači, který opravdu netuší, co přesně jsme měli na mysli, protože nám do hlavy nevidí. A počítač je dost pedant a tak trochu tupec současně. Některé věci jsou zvláštní, třeba sčítání 0.1 + 0.2. Čísla typicky nemůžu napsat s čárkou, jak je u nás zvykem a taky nebudu mít výsledek 0.3, ale 0.30000000000000004 protože 0.3 neumím s omezeným počtem bitů, které mám pro popsání čísla k dispozici, v binární soustavě přesně popsat. Tím se dostávám k dalšímu bodu.


👉 Je třeba pochopit, jak se zapisují věci pro počítače – syntaxe a co to konkrétně znamená – sémantika. Počítač neví, jak má konkrétní bity interpretovat, dokud mu to neřekneme nebo si to nemůže někde odvodit. Ta samá kupa bitů může být číslo, můžou to být písmenka v textu, může to být informace o barvách nějakého pixelu a může to být klidně kus strojového kódu, který počítači říká, co má dělat.


👉 Při dotazování v databázích pomocí SQL, při psaní skriptů pro příkazovou řádku operačního systému v nějakém shellu nebo na webu se snadno stane, že zaměníme data a příkazy. Někdo může mít klidně složku pojmenovanou „dir”, on to je ale i příkaz, který vypisuje obsah složky. To může vést k bizarním problémům včetně těch bezpečnostních.


👉 Jak tušíte, naučit se programovat tedy není na víkend. Vyžaduje dlouhodobý zájem, snahu a schopnost pracovat s frustrací. Na webu je sice spousta dobrých informací a i „AI”/ LLM nástroje můžou hodně pomoct, ale začátečník ještě neví, co je dobrá rada a co by měl raději udělat úplně jinak. Tím se dostávám k poslednímu bodu: Je dobré mít zkušenější pomocníky, kteří mě nabíjí a motivují. S dobrými průvodci je učení se mnohem příjemnější a o něco snazší, protože se neocitnu tolikrát na zcestí.


#kaliszutelefonu #programming #learning


Published: 2025-04-10T09:44:07.334 in Prague

Original article URL: https://www.linkedin.com/posts/adam-kalisz-nnm_kaliszutelefonu-programming-learning-activity-7316003030917611522-cCcl

