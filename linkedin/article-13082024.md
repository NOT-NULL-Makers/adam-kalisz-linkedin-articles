Klimatizace selhala, harddisky v produkčních serverech i v zálohovacích se při 80˚C nekontrolovaně vypnuly. Obnovujeme data.


... je přesně něco, co v roce 2024 nechcete slyšet od nikoho. Zde je pár tipů, jak udržet teploty v příčetných mezích, i když to může být trochu punk.


1️⃣ Monitorujte teploty. Není to tak těžké, řada zařízení měří vstupní teplotu u nasávání vzduchu. Jsou různé síťové teploměry a čidla, která je možné umístit, kam je potřeba, některá jsou certifikovaná i pro mrazáky, pokud skladujete takové zboží. U serverů v nejhorším můžete i měřit teplotu na procesorech či jiných komponentách. U harddisků by teplota obecně neměla překročit 60 °C, některá SSD vydrží i 70°C. To samé platí i v domácích podmínkách, nebo laptopech zapomenutých třeba v autě. Tam i pozor na baterie, které při vysoké teplotě můžou zničit nejen sebe, ale případně i vyvolat požár 🔥‼️


2️⃣ Na monitoring pověste nějaké notifikace/ upozornění. Většina zařízení umí poslat e-mail - jen pozor, aby při vysoké teplotě ještě fungovaly komponenty nutné pro jeho odeslání/ doručení. Jsou industriální krabičky a čidla, které umí poslat SMS přes integrovanou SIM kartu. Dobré je mít třeba týdenní testovací e-mail/SMS, která prostě říká "OK, teplota je 27°C" - tak víte, že vše funguje jak má. Tento monitoring by neměl otravovat, aby lidi notifikaci neodignorovali, když je problém.


3️⃣ Vyřešte si chlazení. ❄️ Počítejte s tím, že je teplo a bude ještě tepleji 😰, protože se nám otepluje podnebí. V létě je těžké sehnat techniky na údržbu a opravu klimatizací. Naplánujte si údržbu na jaro ať máte vše v pořádku. Rozmyslete si, co uděláte, pokud klimatizace vypadne. Jak dlouho bude trvat, než se vám místnost ohřeje tak, že nebude provoz zařízení možný.


4️⃣ Pokud už jste ve šlamastyce, zkuste se zamyslet nad alternativním řešením. Pořízený obrázek je přesně z takové situace. Naštěstí byla v serverovně mříž. Za cenu vyšší prašnosti a totálního nesouladu s požárními předpisy bylo možné na léto dveře otevřít, do serverovny osadit velké větráky a vzduch dostatečně míchat, že se vše podařilo uchladit. (Nakonec dveře zůstaly otevřené i na zimu a serverovna ohřívala chodbu teplým vzduchem.) 🤷‍♂️


5️⃣ I klimatizace by měla mít zálohované napájení, pokud máte zálohované napájení u serverů. Protože jinak při výpadku napájení může být problém, že se servery dříve upečou, než se záložní napájení vyčerpá. Tohle je sice výjimečné, ale musíme počítat s tím, že mimořádná vedra můžou způsobit i komplikace s dodávkami proudu.


6️⃣ Baterie obecně nemají vysoké teploty rády a mají jinou charakteristiku zahřívání. Staré baterie se můžou při vysoké zátěži hodně zahřívat. Je dobré je mít tedy v místě, kde mají dostatečné proudění vzduchu a ideálně v jiné místnosti s jiným profilem chlazení.


7️⃣ Neriskujte svoje zdraví prací v extrémním horku, či kontaktem s horkým povrchem nad 55°C.


#kaliszutelefonu #infrastructure #cooling #BOZP
Published: 2024-08-13T17:14:04.033 in Prague

Original article URL: https://www.linkedin.com/posts/adam-kalisz-nnm_kaliszutelefonu-infrastructure-cooling-activity-7229143175536222208-c9Mz

[Punkové chlazení serverovny](./media/server-room-cooling-punk.jpg)