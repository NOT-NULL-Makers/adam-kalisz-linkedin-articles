Pondělní ráno je ve většině prací pro IT oddělení jasně rozpoznatelné. Po víkendu si řada lidí nemůže vzpomenout na heslo, nebo si jej zapomněli změnit v dané lhůtě typicky 90 dní a mají účet automaticky zablokovaný. Ano, hodně firem a institucí pořád ještě takto rotuje hesla i když už se to dogmaticky nedoporučuje.

V mém předchozím příspěvku jsem psal, že máte hesla zapomenout a dát si vše podstatné do správce hesel. No, tady je první problém, co s heslem k pracovnímu počítači a účtům v práci?

První krok je přihlásit se. Ano, teoreticky jde prostě opsat heslo z mobilu, kde máte správce hesel dostupný, ale moc zábavné to při těch 20+ znacích není. Taky ne všude je mobil na pracovišti povolený. Rozšiřuje se použití chytrých karet, či USB klíčů, které zastrčíte a jste přihlášení. Někde už funguje i biometrie, ta se často kombinuje s tím, co máte, nebo s tím, co víte, třeba krátkým PINem, aby při krádeži karty/ klíčenky nebyl hned totální průšvih. Je to složité, ale je možné, že si skutečně ani heslo k pracovnímu počítači nemusíte pamatovat a současně to nemusí být nějak nepohodlné.

V řadě prací máte po odemčení počítače už vše připravené nebo se přihlásíte všude stejným účtem tzv. přes Single Sign-On, kdyby ne, tak je většinou možné na správce hesel přistupovat přes webové rozhraní, nebo rozšíření v prohlížeči. Pokud je přístup na web nebo konkrétního správce hesel zablokovaný, zkuste se zeptat administrátora. Často to prostě přehlídli a není problém do filtru přidat výjimku i na správce hesel, kterého používáte Vy. Pokud zaměstnavatel napsání hesla nezakazuje, mělo by to být pochopitelné. Je dobré se zeptat zaměstnavatele, někdy má preferovaného správce hesel, nebo má dokonce třeba koupené i licence/předplatné na Bitwarden, 1Password, LastPass atd. Obecně ale bývá v ohledu správy hesel velká organizace poněkud tužší než uvědomělý jednotlivec.
Published: 2022-12-02T09:11:07.221 in Prague

Original article URL: https://www.linkedin.com/posts/adam-kalisz-nnm_pond%C4%9Bln%C3%AD-r%C3%A1no-je-ve-v%C4%9Bt%C5%A1in%C4%9B-prac%C3%AD-pro-it-activity-7004356260800172032-nbI-

