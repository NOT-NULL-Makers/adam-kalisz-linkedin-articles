Je mi to trapné, ale musím se přiznat.


Teprve v pondělí 24. června 2024 jsem poprvé prošel Žižkovským tunelem, když jsem šel na PostgreSQL meetup. A to jsem "pražák". Prostě jsem se v této části města tolik nepohyboval a tak ještě objevuju krásná i méně krásná, za to ale užitečná zákoutí a různé zkratky.


Tato infrastrukturní stavba mě ohromila. Podobně jako Letenský tunel vznikl i Žižkovský tunel v letech 1951-1953. Oficiálně pojmenován byl ale až v roce 2014. Prý může sloužit jako protiletecký kryt. Ale jako většina věcí, které vznikly v nadšení nejhlubšího stalinistického socialismu a které tak nějak fungují do dnes i zde jsou poznat bizarnosti. Například kulaté bloky, které mají v případě útoku utěsnit konce tunelu podle wikipedie nemají dořešené těsnění. Pokud vím, tak nikdo proces uzavření tunelu během posledních desetiletí netestoval a tak chybí praxe, která by v případě ohrožení mohla přispět k ochraně občanů.

Tunel měl snad původně obsahovat větev pro automobilovou dopravu, která ale nebyla zrealizována.


Podobné úkazy pozoruji i v tradičních firmách. Některé kusy infrastruktury byly nějak zrealizovány a vlastně fungují dostatečně dobře, takže se o ně nikdo moc nezajímá a nestará. V nějaký moment ale nastanou subtilní problémy, které ale stojí čím dál víc času. Většinou tento moment nastane přesně tehdy, když není úplně prostor opečovávat či výrazně zlepšovat existující infrastrukturu o které už nikdo nemá potuchy, proč přesně vznikla v takové podobě.


V jedné firmě je například většina zařízení v jedné podsíti a jedné VLAN. Servery, počítače, tiskárny na sebe vzájemně vidí, nějaké rozumné firewallování či členění do skupin v takové situaci je šílené. V kombinaci s tzv. single-label doménou v Active Directory to funguje až překvapivě dobře až do momentu, kdy se začne taková podsíť dělit a servery vyčleňovat do jiné sítě. Potom nastane problém s přidáváním počítačů do domény, že prý není doménový kontroler dostupný. Trik je v tom, že v single-label doméně se pro resolving jmen při přidávání do domény implicitně používá NetBIOS místo DNS.

Ano, toto chování lze změnit přidáním hodnoty AllowSingleLabelDnsDomain=1 do cesty Software\Policies\Microsoft\Netlogon\Parameters v HKEY_LOCAL_MACHINE v registrech Windows, ale člověk by takovou specialitu nečekal.

Ve výsledku tedy člověk přemýšlí, jestli "opravit" celou doménu na něco v souladu s doporučeními, nebo v každé instalaci Windows udržovat tento poměrně obskurní záznam v registerch a trnout, která další překvapení z toho budou pramenit dál.
Published: 2024-06-26T17:12:55.031 in Prague

Original article URL: https://www.linkedin.com/posts/adam-kalisz-nnm_je-mi-to-trapn%C3%A9-ale-mus%C3%ADm-se-p%C5%99iznat-teprve-activity-7211748268572069889-EM5m

[](./media/žižkovský-tunel.jpg)