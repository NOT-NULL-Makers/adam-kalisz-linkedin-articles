Programátoři se rádi hádají o programovacích jazycích. Často se baví o rychlosti jazyků, ať už je to myšleno jakkoliv. Paradoxní je, že je programování obecně činnost vyžadující mimořádnou přesnost, ale tyto diskuze jsou velmi obecné a nepřesné - tedy bez srovnání takzvaně jablek s jablky. V následujících odstavcích poskytnu k těmto diskuzím určitý subjektivní nadhled.

Když někdo mluví o rychlosti jazyka, obecně mluví o rychlosti vykonávání programu, který byl v tom konkrétním jazyce napsaný. V praxi je však málokterý program limitovaný rychlostí vykonávání instrukcí na procesoru. Kámen úrazu jsou nešikovné algoritmy, přepínání kontextů, špatná předvídatelnost, co bude program dělat dál a přístupy:

● do operační paměti,
● na úložiště/ do databáze,
● na sít/ internet,
● na vstupně-výstupní zařízení jako je klávesnice, myš, displej, tiskárna.

Je to podobné jako u lidí. Co si pamatuju, s tím se pracuje rychle. Co si musím nejprve najít, načíst, nakoukat, vyzkoušet, či pořídit, to je na dlouhé lokte. No a když budu pracovat s jednou rukou za zády a ještě mě do toho někdo bude pořád s něčím rušit, tak mi to taky nepůjde rychle.

💡 Je nutné si uvědomit, že pomalý program jde napsat v kterémkoliv jazyce.
💡 Na druhou stranu není těžké napsat program, který bude mnohem rychlejší než ruční zpracování.

V praxi je tedy dobrý nápad si na začátku projektu třeba i jen kvalitativně domluvit, co považujeme za rychlou odezvu, či rychlost zpracování. Můžeme si říct, jak často jsme ochotni tolerovat jaké zhoršení těchto parametrů. Obecně je reakce pod 200 milisekund z hlediska průměrného člověka prakticky okamžitá. Když jsem dělal plaveckého rozhodčího, ruční stopáž času ⏱️ byla oproti dotykovým senzorům Omega zhruba o 0,1 - 0,3 sekundy pomalejší. Moderní procesor za tu dobu vykoná až jednotky miliard instrukcí na jádro.

Náš mozek 🧠 je spíše podvědomě schopný rozlišit i mnohem kratší prodlevy, třeba cukání při vykreslování videa. Tady se dostáváme na úroveň nízkých desítek milisekund. Ve hrách a dalších silně interaktivních činnostech u počítače je tedy nutné upočítat vše včetně vykreslení do zhruba 16,6 milisekund, pokud počítáme snímkovou frekvenci 60 hertzů. To je těžší, pokud bychom čekali na data ze sítě nebo z úložiště, skoro určitě další snímek nestihneme, ale kromě toho máme spoustu prostoru na i poměrně náročné výpočty a stejně budou reakce programu vnímány jako instantní.

👉 U většiny projektů je mnohem důležitější rychlost a ergonomie vývoje a udržování programu, než rychlost vykonávání programu. Stejně tak většina projektů nevyžaduje přísné garance dodržování nějaké maximální prodlevy.
Pokud se podmínky změní, třeba protože konkrétní produkt mimořádně dobře prorazí na trhu nebo protože se zásadně změní velikost a četnost vstupu, bude v drtivé většině případů dostatek prostoru a prostředků na to program zrychlit.

#Java #COBOL #Rust #C #speed #programming #kaliszutelefonu
Published: 2024-07-15T13:44:21.778 in Prague

Original article URL: https://www.linkedin.com/posts/adam-kalisz-nnm_java-cobol-rust-activity-7218581153631383553-Xb0y

[ThePrimeTime The Plight Of Cobol Mainframe Programmers](./media/ThePrimeTime-The Plight Of Cobol Mainframe Programmers.png)[Language speed discussions Rust COBOL Java](./media/Language-speed-discussions-Rust-COBOL-Java.png)