Jakmile začnete požadovat hodinovou sazbu, rychle odpadne spousta komunikace. Té špatné, ale bohužel i té dobré, lidské. Prací trávíme v životě opravdu velký kus času a když se oprostíme od lidských interakcí, je možné, že ztratíme kus lidskosti a vůbec smyslu té práce. Bez pochopení lidské stránky věci - empatie - nedodáme, či spolu nevytvoříme nejlepší možné řešení. Služba či produkt bude takzvaně nemastný, neslaný a s výsledkem nebudeme spokojení.


Tím nechci tvrdit, že se musí člověk vykecávat, nebo že má třeba brát penzum času ze svého volna a času se svými blízkými. Spíše tím chci říct, že při plánování a realizaci projektu se má brát ohled na to, že v týmu potřebujeme vytvořit určitý vztah, abychom si mohli dostatečně důvěřovat, abychom neztráceli motivaci a neřešili celou řadu neefektivit. Musíme ale do toho vztahu investovat nějaký čas na komunikaci i s vědomím, že třeba nebude vždy 100% k věci. Podobně je dobré naplánovat i např. drobnou oslavu úspěchu či u delších spoluprací i nějaký teambuilding, jako určitý milník.


Nedávno jsme vyrazili na horskou chatu kolegy Dana, který Víťu a mě přivítal už v pátek večer a představil nás své rodině. V sobotu pak dorazil i Vašek, který na chatu dojel z Prahy na kole. Všichni jsme zabrali a pomohli zpracovat kupu dřeva na topení. Po omytí v prameni dále v lese jsme si po večeři zahráli i s dětmi deskovku Karak a karty Bang! V neděli jsme ještě dodělali další část dřeva, vyslali Vaška zpět na Prahu a po opečení buřtů a diskuzi o Minecraftu jsme se Víťa a já také vydali domů připravit se na další týden.

Samozřejmě tohle klientovi neúčtujeme, ale nám to pomohlo lépe se v týmu poznat, vyčistit si hlavu a trochu zocelit tělo.


Published: 2024-06-03T15:57:57.314 in Prague

Original article URL: https://www.linkedin.com/posts/adam-kalisz-nnm_jakmile-za%C4%8Dnete-po%C5%BEadovat-hodinovou-sazbu-activity-7203394482870910976-qOCQ

