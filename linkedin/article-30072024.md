LinkedIn twitterovatí v tom, že je populární vášnivě diskutovat o autech s různými pohony, o emisích, o nařízeních EU, jádru vs obnovitelných zdrojích elektřiny, válkách a dalších tématech z jedné i druhé strany. Očividně je to populární kratochvíle a výborný způsob prokrastinace.


Přitom na řadě míst diskutérům zcela uniká, kdo vlastně o těchto věcech rozhoduje, jaké má motivace a jaký je obecně kontext.

Obecně tyto zdánlivě velké změny řeší nejvyšší vedení nadnárodních koncernů a političtí matadoři. Většina z nich jsou správci, ne budovatelé. Většina dávno zapomněla základy fyziky a chemie. Většina je v důchodovém věku nebo do něj má pár let. Hodně z nich je pravděpodobně daleko nad průměrem vzhledem k sociopatii. Účastí na skutečné diskuzi a řízení se jejími výsledky nezískají bonusy a neobhájí post. Vykazovat činnost, ale současně příliš neměnit zaběhnuté pořádky je tedy hlavní cíl. A když se něco pokazí, máme sociální média, která rozmělňují pozornost.


Z této nerozhodnosti a nepozornosti plyne, že evropské automobilky vlastně neumí dostatečně dobře vyrábět pro zákazníka atraktivní EV. Energetické společnosti řeší vodík a jádro, protože vodík se dobře míchá do zemního plynu a jádro je tak velký projekt, že se na něm dobře napakuje spousta starých známých, aniž by se muselo cokoliv fundamentálně zlepšit. Ukrajinu budeme radši podporovat přiměřeně a nad Ruskou ropou a plynem přes třetí státy budeme taky zavírat oči. Vakcíny nakoupíme ve velkém a potom jich většinu vyhodíme. Nepřijmeme euro, radši poctivě pošleme při exportu a importu ještě pár procent směnárnám a bankám, pomůžeme spekulantům a pračkám peněz. Hlavně nezlepšovat infrastrukturu, protože to by byly uzavírky a někomu by se musely natáhnout ošklivé dráty přes nebo pod polem a to nepřináší politické body. Dobře zvládnutá procesní optimalizace, digitalizace a automatizace by mohla stát lidi místa pohodlná na hlavu.


Vraťme se ke skutečnému řešení problémů, buďme upřímnější a pozornější. Hledejme jádro problému, přijímejme informace kriticky a nepapouškujme něčí domněnky jako fakta. Nastavme si filtry a nesledujme blbosti. Zkusme kariéry končit finišem na vrcholu a ne mnohaletou stagnací a doklepáváním. Předávejme zkušenosti za čerstva, dokud jsou relevantní. Do memoárů potom můžeme vyfiltrovat ty nadčasové.


#kaliszutelefonu #society #thinking
Published: 2024-07-30T15:01:22.180 in Prague

Original article URL: https://www.linkedin.com/posts/adam-kalisz-nnm_kaliszutelefonu-society-thinking-activity-7224036350985940992-iGlw

[Heads should roll over the electric car fiasco by Matthew Lynn, The Daily Telegraph, 27 July 2024](./media/daily-telegraph-head-should-roll-over-EVs.png)