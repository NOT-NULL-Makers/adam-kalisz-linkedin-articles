To oranžové na obrázku jsou Wago svorky a na spojování či větvení ethernetových kabelů se obecně NEHODÍ.

Ano, je dost možné, že nějaké telefony, VDSL, ethernet nebo nějaké řídící jednotky bez problémů přes takový spoj komunikovat budou, ale při méně opatrné manipulaci nastane problém a někdo, kdo to potom bude řešit nebude mít vás ani původního realizátora rád resp. pokud je při smyslech, nechá si to pořádně zaplatit.

V prvé řadě bych chtěl zmínit, že existují ethernetové kabely na pokládku, ty obyčejně obsahují 8 žil s tím, že každá je řešená jako jeden drátek s vlastní izolací. Takové kabely se obyčejně zakončují tzv. keystonem, což je samičí konektor. Několik desítek jich je vidět na druhém obrázku v tzv. patchovacích polích, kde se sbíhají kabely typicky z celého patra či budovy.
Potom jsou tu výrazně ohebnější kabely na dočasné propoje, ty také obsahují 8 žil, ale každá je realizovaná jako lanko, tedy spleť drátků. To zvyšuje ohebnost, ale taky omezuje výběr vhodných konektorů - lanko má totiž tendenci se z některých spojů časem vykroutit.

Wago svorky jsou vhodné hlavně na spoje, kde je napětí o nízké frekvenci. Ethernetové kabely kategorie 5e, což je skutečně absolutní minimum, které by se mělo dnes někde osazovat, musí fungovat včetně propojů i při frekvenci 100 MHz. Ano, Mega hertzů. Při takové frekvenci na různých spojích můžou vznikat rušivé efekty a rušit tak komunikaci. Ve výsledku z toho pak může být nestabilní spojení, zbytečný stres a zařizování nápravy. Pokud opravdu musíte dělit ethernetový kabel na jednotlivé páry, třeba protože chcete přes jeden již položený kabel natáhnout 4 telefony, tak prosím použijte svorkovnice Krone LSA Plus, nebo aspoň 3M Scotchlok/ Corning Presslok svorky.

Všechny tyto varianty jsou samořezné, to znamená, že do konektoru zasunujete žíly kabelu tak jak jsou a konektor si je prořízne už sám uvnitř. Scotchlok/ Presslok můžou být naplněné gelem, takže jsou navíc odolné proti vlhkosti. Ideálně na každý takový spoj přijde popiska, či aspoň číslo/ kód a vedle na stěnu tabulka, kde bude vše rozklíčováno (+ taková tabulka digitálně a foto z realizace do e-mailu zodpovědné osobě nebo na souborový server společnosti).

Pokud se jedná jen o prodloužení/ opravu stávajícího kabelu, v případě kabelu na pokládku využijte znovu svorek/ spojek na bázi Krone LSA Plus, či udělejte dva keystony a použijte krátký patch-kabel odpovídající kategorie.
V případě, že musíte prodloužit patch-kabel, tak se znovu zamyslete nad přístupem k práci. Když vyhodnotíte, že bohužel není zbytí, tak udělejte konektory a použijte spojku odpovídající kategorie. Obecně doporučuji ty kovové. Ty plastové mají tendenci zvláště pod dením světlem, ve větším vlhku, zimě, teple časem křehnout. Tohle za těch pár korun opravdu nestojí.

"Hele a nešlo by to prostě pájet?" Ne, vykašlete se na to, použijte konektory či svorky.

#ethernet #kabely #kaliszutelefonu


Published: 2024-07-16T14:58:20.861 in Prague

Original article URL: https://www.linkedin.com/posts/adam-kalisz-nnm_ethernet-kabely-kaliszutelefonu-activity-7218962160360525824-UbiY

[Příklad špatného využití Wago svorek](./media/Sauny-Vltava-wago.jpg)[](./media/Sauny-Vltava-rack.jpg)