Zdánlivě chaoticky tvořím nástroje 🛠️, jejichž propojením vyřeším problém. Aspoň tak byl popsán můj proces řešení jednou paní, která se teď zrovna učí programovat v Pythonu 🐍  a konzultovala se mnou nějaké příklady.


Nepřijde mi, že bychom se jako programátoři bavili o tom, jak problémy analyzujeme a na co přitom myslíme. Hodně se bavíme o organizaci vývoje, ale jak rozkrýváme šířku a hloubku problému o tom jsem toho moc nečetl ani neslyšel.


Na příkladu řešení jednoduchého automatu na kafe mě po přečtení zadání napadlo hned, že jde o určitý proces, který můžeme popsat stavovým automatem. Pokud se nezeptáme na určité otázky ve správném pořadí, hrozně se nám řešení zamotá. Musíme zodpovědět tyto otázky:


1️⃣ Jaké kafe chceme?

2️⃣ Máme na něj ingredience?

3️⃣ Vložil zákazník dostatek peněz?

4️⃣ Pokud vložil zákazník víc peněz, jsme schopni vrátit? Kolik kterých mincí?


Ověření dostatku ingrediencí je poměrně jednoduché. V automatu na kafe s jedním ovládáním nemusíme řešit žádné souběhy. Ale u rozměňování už se musíme chvíli zamyslet nad tím, co zákazník vložil a jestli a jak konkrétně, umíme vrátit v případě, že zákazník vložil peněz moc. V zadání nebylo jasné, jestli máme neomezené prostředky na rozměnění, takže jsme počítali, že ne a napsali funkci, která řeší, jestli z hromady vkladu a zásoby mincí v automatu umíme rozměnit a jak konkrétně. Jedná se zde v podstatě o rozklad přebytku na prvočinitele podle denominací od největší po nejmenší s kontrolou, co je menší, jestli výsledek nebo zásoba mincí. Zadání hovořilo jen o dolarech, tak jsme věc vyřešili pouze konkrétně pro dolary a nelámali si hlavu zobecněním na libovolnou měnu.


Všechny stavy peněz, ingrediencí a cen kafí jsme si rozdělili do několika slovníků a pracovali s nimi pomocí jednoduchých funkcí, které braly slovník popisující stav na vstupu a předávaly výstupní stav znovu jako slovník. Až nakonec jsme vše složili do poměrně jednoduché smyčky kolem if-elif-else, která kontroluje stavový automat.


Ano, někdo by možná začal nejdřív vymýšlením konkrétní podoby smyčky. My jsme si smyčku nějak načrtli a zprvu ji neřešili, protože přechody mezi stavy nám nepřišly jako příliš složité. Řešili jsme tedy těžkou část, která z našeho pohledu rozhodovala o tom, jestli umíme problém vyřešit, či budeme muset hledat nějaké nápady, pozměnit předpoklady atd.


Tento postup je přesně opačný, než jak se řeší testy ve školách, kde se rychle vyfiltruje, co asi umíme/ víme. To se potom řeší, protože se tím naženou v omezeném času body.

V praxi ale nestačí udělat 75% minimálního produktu. Veřejný automat na kafe musí přijímat platby aspoň jednou metodou na 100%, jinak vedle něj bude muset být kasička na dary. To může fungovat v kuchyňce spolku, ale asi ne někde na nádraží. Zkrátka, minimální produkt je možné usmlouvat jen do určité míry.


Jakým způsobem přistupujete k řešení problémů během tvorby softwaru?


#kaliszutelefonu #software #problemsolving #Python #softwareengineering


Published: 2024-08-05T14:18:15.692 in Prague

Original article URL: https://www.linkedin.com/posts/adam-kalisz-nnm_kaliszutelefonu-software-problemsolving-activity-7226199829662576640-cAkD

[Scratch diagram about the coffee machine automata.](./media/coffee-machine.png)[My approach to solving engineering problems has been described from the viewpoint of a bystander as chaotically creating a toolbox and then connecting these function blocks into a coherent solution, almost like a map and route through a maze.#ToolboxDrivenDevelopment](./media/toolbox-driven-development.png)